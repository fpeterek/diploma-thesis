\chapter{Implementace}

V této kapitole nastíníme implementační detaily překladače. Nejprve zmíníme využité technologie,
poté popíšeme architekturu projektu, nakonec pak uvedeme zajímavější problémy, které se objevily
při implementaci překladače, a jejich řešení.

\section{Zvolené technologie}

Celý projekt je implementován v jazyce \textbf{Kotlin}\cite{kotlin-src}\footnote{Přestože je projekt
  psaný v Kotlinu, v práci často zmiňujeme např. \textit{Java knihovny}, \textit{Java objekty},
  apod. Většinou tím myslíme Javu jako platformu. V takových případech poté nezáleží, zda
  používáme jazyk Java, Kotlin, nebo libovolný jiný jazyk kompilovaný pro platformu JVM.
  Mezi jazyky Kotlin a Java navíc existuje plná interoperabilita}.
Jazyk Kotlin je staticky typovaný, multiparadigmatický jazyk kompilovaný do \textbf{JVM} bytekódu.
Kotlin je vytvářen jako alternativa k jazyku Java, a nabízí plnou kompatibilitu s Javou. Využití
Kotlinu umožňuje využívat veškeré výhody Java ekosystému, a také volat již existující Java kód.
Tím můžeme využít například libovolnou již existující Java knihovnu.

Jazyk Kotlin byl pro implementaci překladače vybrán, protože umožňuje psát expresivnější kód, než by
bylo možné v Javě. Dále jazyk Kotlin implementuje více statické analýzy, než jazyk Java. Null-safety
a jazyková podpora pro algebraické datové typy tak umožňuje psát bezpečnější kód, než je možné
v jazyce Java. Řadu chyb, kterých by bylo možné se dopustit v jazyce Java, dokáže kompilátor Kotlinu
zachytit již během kompilace, a proto je vývoj projektu rychlejší a překladač obsahuje méně
potenciálních problémů. Pro spuštění překladače je nutné mít na počítači nainstalované JRE.

Jako build systém byl zvolen projekt \textbf{Gradle}\cite{gradle-src}. Důvodem této volby je
relativní jednoduchost konfigurace i využití systému Gradle, ale také přístup k Maven repozitáři
s~Java knihovnami. Dále využíváme několik Gradle pluginů nutných k sestavení projektu.

Parser generujeme za pomoci technologie \textbf{Antlr} verze 4. Antlr\cite{antlr-src} je open-source
generátor parserů podporující celou řadu cílových jazyků. V našem případě využíváme jako cílový
jazyk Javu.

Interpret využívá knihovnu \lstinline{org.apache.commons:commons-text} pro zpracování escape
sekvencí. Tím výčet využitých technologií končí.

\section{Architektura projektu}

Celý projekt je rozdělen do čtyř komponent -- společné knihovny (\lstinline{common}), standardní
knihovny (\lstinline{stdlib}), překladače (\lstinline{interpreter}) a matematické knihovny
(\lstinline{math}). Schéma projektu je znázorněno v obrázku \ref{fig:project-structure}, který
vyjadřuje, jak na sobě jednotlivé komponenty projektu závisí.

\begin{figure}
    \centering
    \begin{tikzpicture}
        \node[draw, fit={(0, 0) (2, 1)},                xshift=3cm, inner sep=0pt, label=center:common] (A) {};
        \node[draw, fit={(0, 0) (2, 1)}, yshift=-2.5cm, xshift=3cm, inner sep=0pt, label=center:stdlib] (B) {};

        \node[draw, fit={(0, 0) (2, 1)}, yshift=-4cm,   xshift=6cm, inner sep=0pt, label=center:math] (C) {};
        \node[draw, fit={(0, 0) (2, 1)}, yshift=-4cm,   xshift=0cm, inner sep=0pt, label=center:interpreter] (D) {};

        \draw [-latex]          (A)--(B);
        \draw [-latex]          (A)--(C);
        \draw [-latex]          (A)--(D);
        \draw [-latex]          (B)--(C);
        \draw [-latex]          (B)--(D);
    \end{tikzpicture}
    \caption{Komponenty projektu}
    \label{fig:project-structure}
\end{figure}

\subsection{Společná knihovna \lstinline{common}}

Knihovna \lstinline{common} obsahuje kód společný pro zbytek projektu. Jedná se například
o implementace tříd reprezentujících TIL konstrukce, definice společných rozhraní, reprezentaci
typů, nebo pomocné funkce. Knihovna neobsahuje definice TIL-Script objektů, slouží ke sdílení kódu
napříč jednotlivými komponentami. Využít ji tak může například programátor implementující novou
TIL-Script knihovnu, konečného uživatele, který má zájem využívat pouze jazyk TIL-Script,
ale na tvorbě knihoven se podílet nechce, se však existence \lstinline{common} nijak netýká.

Knihovna nemá žádné externí závislosti.

\subsection{Standardní knihovna \lstinline{stdlib}}

Knihovna \lstinline{stdlib} obsahuje implementaci standardní knihovny. \lstinline{stdlib}
se nedrží definice rozhraní, které musí implementovat TIL-Script knihovny implementované jako Java
knihovny a distribuované jako Java archivy. Standardní knihovna je na úrovni překladače importována
jiným způsobem, než ostatní knihovny. Standardní knihovnu ovšem není třeba importovat explicitně --
import standardní knihovny implicitně zajistí překladač.

Standardní knihovna je nezávislá na použitém překladači jazyka TIL-Script. Interpret, jenž je
součástí projektu, můžeme klidně nahradit novým překladačem (za předpokladu, že daný překladač
implementuje potřebná rozhraní, např. \lstinline{InterpreterInterface} definované v knihovně
\lstinline{common}). Interpret samotný však na standardní knihovně závisí. Kvůli syntaktickému
cukru (funkce \lstinline{Cond}, \lstinline{ListOf}, atd.), funkci \lstinline{If}, jež musí být
vyhodnocována líně, apod., musí překladač obsahovat speciální podporu pro standardní knihovnu.

Standardní knihovna definuje základní množinu funkcí, hodnot, typů a proměnných potřebnou pro práci
s jazykem TIL-Script.

\subsection{Matematická knihovna \lstinline{math}}

Matematická knihovna \lstinline{math} slouží jako ukázková implementace TIL-Script knihovny
v Kotlinu, případně v Javě. Dále je využívána k testování funkčnosti importování Java knihoven.
Na rozdíl od~standardní knihovny, překladač je naprosto nezávislý na knihovně \lstinline{math}.
\lstinline{math} je třeba importovat explicitně pomocí výrazu \lstinline{Import}.

Knihovnu nelze označit za extenzivní, obsahuje pouze malé množství funkcí, definice symbolických
hodnot \lstinline{E}, \lstinline{Pi} a proměnných \lstinline{e}, \lstinline{pi}, aproximujících
eulerovo číslo a číslo $\pi$.

\subsection{\lstinline{interpreter}}

Na rozdíl od předchozích komponent, které byly čistě Java knihovnami, \lstinline{interpreter}, tedy
projekt obsahující interpret jazyka TIL-Script, je spustitelný
Java program (tedy program s korektně definovanou funkcí \lstinline{main}). Jedná se o referenční
implementaci překladače jazyka TIL-Script. Překladač podporuje TIL-Script v takové podobě, v jaké je
definován touto prací. Obsahuje základní nástroje pro hlášení chyb, aby ulehčil práci
s jazykem TIL-Script. Typovou kontrolu provádí překladač pouze za běhu programu
(viz \peteref{type-checking}).

\section{Implementace překladače}

V této sekci nejprve nastíníme fungování překladače. Poté popíšeme zajímavé problémy týkající se
implementace překladače. Problémy můžou být zajímavé jak z hlediska řešeného problému, tak
z~hlediska budoucího rozvoje.

\subsection{Vysokoúrovňový pohled na interpret}

Překladač funguje čistě jako neinteraktivní textová aplikace. Programy, které potřebujeme
interpretovat, předáváme překladači jako CLI argumenty. Pro překladač momentálně neexistuje žádné
grafické rozhraní, ani REPL, který by umožnil interaktivní překlad TIL-Script výrazů. Pokud
využíváme funkci \lstinline{main} definovanou v JAR překladače, spustí se programy sekvenčně
v takovém pořadí, v jakém je uživatel specifikoval. Pokud ale běh jednoho z programu skončí chybou,
další programy se již nespouští. Pro každý program je však vytvořena nová instance překladače. Běhy
jednotlivých programů jsou tedy na sobě nezávislé, a nesdílí např. definice funkcí nebo proměnných.

Pro strojovou práci se zdrojovým kódem musíme nejdříve daný kód převést ze sekvenční textové podoby
do reprezentace, se kterou počítač umí pracovat lépe. Proto programy převádíme do stromové
reprezentace nazývané abstraktní syntaktický strom
(také AST -- Abstract Syntax Tree)\cite{benes-compilers}. Tomuto převodu se říká \textit{parsování},
případně anglicky \textit{parsing}. Parsing (včetně tokenizace a
lexikální analýzy) je v našem překladači delegován parseru automaticky vygenerovaném technologií
Antlr. Pokud lexer nebo parser narazí na syntaktické chyby v programu, jsou dané chyby ohlášeny
uživateli a překlad automaticky končí neúspěchem. Pokud je program syntakticky korektní,
parser vytvoří abstraktní syntaktický strom.

Výsledné AST je ovšem pro naše potřeby příliš generické. Antlr je nástroj pro všeobecné použití,
proto i pomocí Antleru vytvořené AST bývají všeobecné. Antlr však kromě parseru umí vygenerovat také
abstraktní třídu \lstinline{Visitor} sloužící k průchodu AST pomocí návrhového vzoru
\textit{visitor}. Pomocí visitoru převedeme výsledek parsování na dočasnou reprezentaci --
mezivýsledek. Tento výsledek je, díky omezením automaticky vygenerované třídy, stále nedostatečný.
V průběhu tohoto průchodu interpret nehledá chyby v programu -- k tomu chybí překladači v současném
momentě dostatečný kontext.

Proto proces parsování následuje ještě jeden průchod stromem a jeho konečný převod na přívětivou
strukturu. Během tohoto průchodu překladač převede reprezentaci zdrojového kódu na objekty tříd
definovaných v knihovně \lstinline{common} -- tedy na standardní objekty očekávané napříč projektem
(překladačem, funkcemi, apod.). Dále v tomto průchodu překladač provede expanzi funkcí
\lstinline{Cond}, \lstinline{ListOf}, \lstinline{TupleOf}, \lstinline{Progn} z variadických funkcí,
jež v TIL neexistují, na sekvenci binárních funkcí. Během tohoto průchodu může interpret opět
zachytávat chyby -- většinou se jedná o chybné využití syntaktického cukru

Následně již dochází k interpretaci programu. Jednotlivé výrazy ovšem nejsou interpretovány přesně
v takovém pořadí, v jakém jsou v programu uvedeny. Při překladu jsou nejprve provedeny výrazy
\lstinline{Import}. Pokud překladač narazí na výraz \lstinline{Import}, je interpretace aktuálního
souboru pozastavena a překladač přeloží importovaný soubor. Po přeložení importovaného skriptu
jsou do~kontextu současného souboru naimportovány symboly definované závislostí\footnote{
  Symboly zde myslíme názvy -- jména funkcí, proměnných, i symbolických hodnot. V daném kontextu
  slovo symbol nesouvisí se symbolickými hodnotami, využíváme jej stejně jako jej například
  využívají linkery kompilovaných programovacích jazyků.
}.

Dále dochází k přednostní deklaraci struktur, kterou následuje interpretace výrazů
\lstinline{TypeDef}. Teprve po interpretaci \lstinline{TypeDef} dojde ke korektní definici struktur
a jejich atributů. Využitím tohoto postupu umožníme, aby výrazy \lstinline{TypeDef} mohly zmiňovat
struktury, a aby v definicích struktur bylo možné zmiňovat typové aliasy.

Poté je potřeba provést deklarace proměnných a symbolických hodnot (viz \peteref{symbolic-values}),
a současně deklarace a definice funkcí. V tomto kroku jsou deklarace proměnných automaticky
vyvozeny z definic. Pokud program obsahuje definici proměnné, není nutné dodávat deklaraci. Dodání
nekonfliktní deklarace ovšem není chybou.

Nakonec jsou interpretovány konstrukce na nejvyšší úrovni a přiřazení hodnot proměnným. Pokud je
konstrukce na nejvyšší úrovni $v$-nevlastní, program končí chybou. Pokud však uživatel počítá s tím,
že konstrukce může být $v$-nevlastní, může její výsledek přiřadit proměnné, nebo jej zpracovat
pomocí funkce \lstinline{IsNil}.

Vždy, když je vyhodnocována určitá skupina výrazů, ať už při přednostním vyhodnocování, nebo při
vyhodnocování konstrukcí, pořadí výrazů v konkrétní skupině vždy odpovídá jejich relativnímu pořadí
ve zdrojovém programu.

\subsection{Detaily implementace}

Tato podsekce popisuje detaily implementace, které mohou být důležité nebo zajímavé. Cílem je
vyzdvihnout řešení, která jsou důležitá z hlediska budoucího rozvoje, řešení zajímavých problémů,
ale také řešení, která jsou suboptimální a zasloužila by si další vývoj.

\subsubsection{
  Interpretace konstrukcí, správa paměti a operace nad AST}\label{interpretation-of-constructions}

Velkým designovým rozhodnutím, a zároveň nedostatkem, je rozhodnutí operovat přímo nad abstraktním
syntaktickým stromem a interpretovat přímo TIL-Script konstrukce reprezentované Java objekty. Kód
není překládán do bytekódu, který by byl následně interpretován.

Tento přístup k interpretaci má jednu velkou výhodu -- nízkou náročnost na implementaci. Překlad
do bytekódu by s sebou nesl značnou přidanou komplexitu. V první řadě by bylo potřeba implementovat
vlastní mechanismus zásobníku. V současné době TIL-Script sdílí zásobník s~Java prostředím. Aplikace
funkcí je řešena rekurzivně. Při aplikaci TIL-Script funkce volá interpret interně metodu, která
aplikaci provede. S voláním metody na JVM je vždy vytvořen nový rámec na~zásobníku\footnote{
  Tzv. \textit{inlining funkcí} zde nebereme v potaz. Při aplikaci TIL-Script funkcí navíc musí
  překladač vždy zavolat virtuální metodu objektu, jenž funkci reprezentuje. Inlining virtuálních
  metod je možný, avšak složitější, a na podstatu řešení TIL-Script překladače nemá žádný vliv,
  neboť aplikace funkcí je řešena rekurzivně. Rekurzivní volání nelze inlinovat, a jelikož se
  nejedná o koncové volání, kompilátor nemůže aplikovat ani TCO.
}.
Na tomto rámci se poté uloží kontext aplikované TIL-Script funkce (argumenty funkce, apod.).
Po dokončení interpretace TIL-Script funkce se interpret vrací z metody zpět na~místo, odkud byla
metoda zavolána. S návratem z funkce je spojena destrukce rámce na zásobníku -- destrukce, která
v současné implementaci obsahuje také zapomenutí kontextu funkce. Paměť využitá kontextem funkce
je v případě potřeby uvolněna garbage collectorem během reklamačního cyklu.

Právě garbage collector je druhou výhodou současného přístupu. Interpretace AST a využití mechanismu
zásobníku z JVM nám umožňuje využít také garbage collector z JVM pro automatickou správu paměti.
Pokud bychom implementovali vlastní zásobník nezávislý na JVM, museli bychom naprogramovat také
vlastní garbage collector.

Ve své podstatě však mechanismus zásobníku ani mark-and-sweep algoritmus\footnote{Alespoň tedy
  mark-and-sweep algoritmus ve své nejjednodušší podobě. Mark-and-sweep algoritmus se používal již
  v padesátých letech minulého století\cite{lisp-src}, a používá se dodnes, v moderních jazycích je
  však silně optimalizován.} není složité naprogramovat.

Podstatně složitějším problémem by byla definice bytekódu, a také řešení obousměrného překladu mezi
bytekódem a JVM objekty. Ve většině programovacích jazyků stačí implementovat překlad AST
do interpretovatelného bytekódu. Dále poté překladač pouze interpretuje daný bytekód. TIL-Script
ovšem umožňuje definovat funkce nejen pomocí konstrukcí Transparentní intenzionální logiky, ale také
jako Java funkce. Tyto funkce psané v Javě přirozeně jako své argumenty očekávají JVM objekty.
Pokud bychom však překládali zdrojový kód do bytekódu, museli bychom před~voláním Java funkce
převést všechny její argumenty z bytekódu zpět na JVM objekty.

V závislosti na definici bytekódu a implementaci překladače by také mohlo být třeba implementovat
vlastní haldu a alokátor paměti, neboť by nemuselo být možné využít haldu a alokátory JVM, které
využívá současná implementace.

Největší nevýhodou současné implementace ovšem je chybějící optimalizace koncového volání
(TCO)\cite{sicp-src}.
Optimalizací koncového volání rozumíme opakované využití jednoho rámce zásobníku pro více
rekurzivních volání funkce. Při volání funkce je většinou potřeba vytvořit nový rámec na zásobníku.
Moderní překladače ovšem dokáží v určitých situacích rekurzi optimalizovat, využít stejný rámec
pro více po sobě jdoucích volání, a efektivně tak nahradit rekurzi cyklem. Tuto optimalizaci lze
provést pouze pokud k rekurzivnímu volání dojde při opouštění funkce (proto \textit{koncové}
volání). Ačkoliv TCO implementuje také řada překladačů imperativních jazyků (např. GCC, Clang),
nejčastěji se s touto optimalizací setkáváme právě ve funkcionálních jazycích, ve kterých nelze
implementovat cyklus, a proto jsme odkázání čistě na rekurzi. V jazyce bez optimalizace koncové
rekurze bohužel velmi rychle dojde k přetečení zásobníku.\footnote{
  Zásobník JVM lze zvětšit pomocí CLI argumentu \lstinline{-Xss}. Zvětšením zásobníku problém s jeho
  přetékáním můžeme částečně omezit.
} Abychom však TCO mohli implementovat, museli bychom mít již naprogramovaný také překlad
do~bytekódu.

Z časových omezení se bohužel optimalizaci koncové rekurze, ani vše, co by s její implementací bylo
nutně spojeno (vlastní zásobník, správu paměti, překladač a interpret bytekódu), nepodařilo
implementovat. Čas byl věnován především rozvoji jazyka TIL-Script a možností jeho interpretace.
Implementaci TCO je ovšem třeba do budoucna zvážit, a tato sekce tak může posloužit alespoň jako
návod, jak pokračovat v rozvoji jazyka TIL-Script.

\subsubsection{Java objekty jako TIL-Script funkce}

TIL-Script nabízí uživatelům dva způsoby definice funkce. Prvním způsobem je abstrakce
nad konstrukcí, ať už pomocí uzávěru, nebo pomocí syntaxe pro definici pojmenované funkce. Druhým
způsobem je již dříve zmiňovaná definice funkce pomocí Java objektu.

Aby byl JVM objekt použitelný jako funkce jazyka TIL-Script, musí být daný objekt instancí třídy
\lstinline{DefaultFunction}. Daný objekt poté musí definovat jméno a typ funkce, a současně metodu
\lstinline{apply} volanou právě při aplikaci dané funkce. Argumenty této metody jsou instance
rozhraní \lstinline{InterpreterInterface}, představující aktuálně používaný interpret, seznam
(\lstinline{java.util.List}) všech argumentů funkce, a také kontext aplikace funkce. Kontext
aplikace obsahuje pozici ve zdrojovém kódu, kde k aplikaci funkce došlo, a slouží především
k hlášení chyb. Návratovou hodnotou metody \lstinline{apply} je výsledek aplikace funkce na dodané
argumenty.

Metoda \lstinline{apply} může vrátit \lstinline{Nil}, nikdy však \lstinline{Nil} nemůže obdržet
jako jeden ze svých argumentů -- pokud by alespoň jeden argument měl hodnotu \lstinline{Nil},
k aplikaci funkce, a tedy ani volání metody \lstinline{apply}, nikdy nedojde.

Definice TIL-Script funkcí pomocí Java objektů umožňuje využívat v jazyce TIL-Script již existující
Java knihovny. Například místo implementace volání funkcí systému (tzv. \textit{syscall}),
a následné implementace komunikace po síti přímo nad operačním systémem v jazyce TIL-Script lze
využít již existující knihovny napsané v jazyce Java. Pro komunikaci s databází by tedy stačilo
využít již napsanou knihovnu pro platformu JVM, a pouze pro ni vytvořit jednoduché TIL-Script
rozhraní.

Takto reprezentovanou funkci následně stačí importovat v TIL-Script programu za využití
registrátoru. Registrátory jsou popsány hned v následující podsekci \peteref{java-import}.

\subsubsection{Import symbolů z Java archivu}\label{java-import}

Výhody umožnění implementace TIL-Script funkcí pomocí Java objektů již byly popsány. Výrazy
\lstinline{Import} byly popsány v sekci \peteref{import-statement}. Nyní se budeme věnovat způsobu,
jakým jsou symboly importovány z Java archivů.

Abychom vůbec mohli importovat definice z Java archivů, musí být daný JAR soubor načtený již při
spouštění JRE. Java prostředí ve snaze zabránit kyberútokům (například RCE útokům) značně ztěžuje
načítání kódu za běhu. Způsoby neomezeného načítání kódu existují, liší se však napříč verzemi
platformy Java, ale hlavně představují potenciální velký bezpečnostní problém.

Abychom mohli bezpečně načíst kód za běhu, museli bychom znát nejen název třídy, jež potřebujeme
načíst, ale také cestu k JAR souboru, ve kterém se třída nachází. Pokud bychom po~uživateli jazyka
TIL-Script chtěli, ať uvádí i Java archiv i plně kvalifikovaný název registrátoru, byly by
\lstinline{Import} výrazy příliš složité. Uvést pouze Java archiv nestačí, neboť nemusíme znát obsah
daného archivu, případně alespoň názvy registrátorů. Abychom mohli uvést pouze registrátor, museli
bychom znát JAR soubor dopředu. Poslední verze se zdá pro konečného uživatele jazyka TIL-Script
nejjednodušší. Uživatel může JAR soubory uvést ručně, případně lze například automaticky načítat
všechny skripty z adresáře na disku pomocí shell skriptu.

Zvolený způsob importu Java objektů dále obsahuje ještě jednu výhodu -- umožňuje definovat více
registrátorů v jednom JAR souboru, ale podle potřeby načítat a využívat pouze konkrétní registrátor.
Není tedy třeba importovat více názvů, než je nezbytně nutné.

Vytvoření instance registrátoru a import symbolů jsou implementovány následovně. Překladač
interpretuje výrazy \lstinline{Import} přednostně hned při spuštění programu. Narazí-li na výraz
\lstinline{Import}, nejprve zkontroluje, zda parametr výrazu obsahuje předponu \lstinline{class://}.
Pokud ne, překladač automaticky považuje daný parametr za cestu k TIL-Script souboru (nezávisle
na příponě, konvencí však je používat příponu \textit{.tils}). Pokud parametr začíná požadovanou
přeponou, překladač přeponu odstraní a pokusí se načíst specifikovanou třídu. Následně vytvoří
instanci této třídy pomocí konstruktoru bez parametrů (všechny registrátory tedy musí tento
konstruktor definovat). Dále již překladač s~vytvořenou instancí pracuje jako s objektem typu
\lstinline{SymbolRegistrar}. Všechny registrátory proto musí toto rozhraní implementovat.

Rozhraní \lstinline{SymbolRegistrar} definuje šest metod -- \textit{getterů} vracejících Java
seznamy funkcí (jeden getter využíváme pro deklarace, druhý getter pro definice -- funkce
s implementací), typových aliasů, definic symbolických hodnot, struktur, a proměnných.\footnote{
  V Kotlinu můžeme používat syntaktický cukr \lstinline{get()} pro Java gettery.}
Třídy implementující rozhraní \lstinline{SymbolRegistrar} musí implementovat všech šest metod,
jednotlivé metody ale můžou vracet prázdné seznamy.

Překladač při importu pomocí registrátoru zavolá všech šest metod definovaných rozhraním
\lstinline{SymbolRegistrar}, a v nespecifikovaném pořadí importuje všechna jména definovaná
registrátorem. Pořadí je nespecifikované, neboť na něm nezáleží při importu pomocí registrátoru.

Po dokončení importu si překladač uloží plně kvalifikovaný název registrátoru do kontextu skriptu,
ve kterém byl registrátor využit, aby se import symbolů pomocí jednoho registrátoru neprovedl
zbytečně vícekrát.

\subsubsection{Typová kontrola}\label{type-checking}

Transparentní intenzionální logika je typovaným kalkulem, proto i v jazyce TIL-Script musíme
zajistit typovou koherenci za využití typové kontroly. Typová kontrola probíhá pouze během provedení
konstrukce, neprobíhá tedy například hned při spuštění skriptu ještě před provedením první
konstrukce, nebo nad konstrukcemi, které nejsou nikdy provedeny. Narazí-li překladač během typové
kontroly na typově inkoherentní výraz (např. konstrukci, přiřazení proměnné), program okamžitě
končí chybou.

V Transparentní intenzionální logice je provedení typové kontroly problematičtější. Zejména pokud
je jedním z konstituentů konstrukce dvojí provedení, není vždy možné provést typovou kontrolu
strojově. Dále, díky hyperintenzionalitě, která nám umožňuje vytvářet nové konstrukce dynamicky
za běhu programu (například pomocí substituční metody), vyvstává otázka, kdy typovou kontrolu
provádět. Nabízí se možnost typovou kontrolu provést vždy, když je zkonstruována konstrukce,
nezávisle na tom, zda bude konstrukce provedena. Tento problém s sebou nese výkonnostní implikace,
neboť by bylo nutné provádět typovou kontrolu velmi často. Navíc by ji nebylo vždy možné korektně
provést. Proto typovou kontrolu překladač provádí pouze tehdy, kdy ji může provést s naprostou
přesností -- tedy při provedení konstrukce, kdy již pracuje s konkrétními objekty známého typu. Navíc
tak překladač provede typovou kontrolu pouze jednou. Výhodou tohoto přístupu je vyšší výkon --
překladač provádí méně operací, nevýhodou pak je, že překladač nedokáže chyby zachytit předem.

Ukázku hlášení chyby lze vidět například v ukázce \peteref{type-error-reporting}. Funkce
\lstinline{CatS/(Text Text Text)} slouží ke konkatenaci textových řetězců. Pokusíme-li
se však funkci aplikovat na~celé číslo, překladač chybu zachytí, nahlásí, a překlad programu skončí
neúspěchem.

\begin{lstlisting}[caption={Příklad hlášení chyby},label=type-error-reporting]
  ** Error **
(2, 2): ['CatS '1 '"text"].
     ~~~ ^ ~~~
        Invalid argument type in application of function 'CatS' (expected: Text, received: Int)
\end{lstlisting}

Typová kontrola probíhá během provedení konstruktoru struktury, přiřazení hodnoty proměnné, při
deklaraci funkce, symbolické hodnoty i proměnné, při definici typového aliasu, a také před i
po~aplikaci funkce.

Typová kontrola při provádění konstruktoru struktury zajistí, že jsou atributům struktury přiřazeny
objekty správného typu. Obdobně pomocí typové kontroly zajistíme, že je proměnné přiřazena hodnota
korektního typu. Při interpretaci definicí typových aliasů a struktur, ale také při interpretaci
deklarací, potřebujeme zajistit, aby nebylo možné poskytnout konfliktní deklarace nebo definice
-- tedy deklarace, případně definice, které se shodují názvem, ale liší typem. Před aplikací funkce
překladač provádí typovou kontrolu proto, aby zajistil, že funkce obdrží argumenty správného typu.
Po aplikaci funkce provede překladač typovou kontrolu znova, a to za účelem zajištění, že funkce
vrátila objekt správného typu.

Typová kontrola při přiřazení hodnoty proměnné, případně při detekci konfliktních deklarací nebo
definicí typových aliasů, vyžaduje pouze porovnání dvou konkrétních negenerických typů.

Kontrola konfliktních definic struktur obsahuje kontrolu na úrovni atributů. Při porovnávání
atributů jsou porovnávány názvy i typy $i$-tého atributu obou z porovnávaných struktur. Pokud se
atribut liší v názvu nebo v typu, jsou struktury automaticky považovány za rozdílné typy.
K~porovnání atributů vůbec nedojde, pokud se počet atributů liší, nebo pokud se struktury liší
v~názvu. Z popisu typové kontroly struktur vyplývá, že záleží na pořadí atributů -- ačkoliv by to
ve vysokoúrovňovém skriptovacím jazyku nemuselo být třeba (např. protože neřešíme padding), cílem
této volby je přinutit uživatele nevytvářet zbytečné definice struktur, zamezit případům, kdy
se špatně navrhnutá struktura využívá k účelům, ke kterým nebyla zamýšlena, a také zjednodušení
implementace.

Při typové kontrole argumentů a výsledků funkcí již není porovnávání jednotlivých typů nezávislé,
neboť funkce můžou být typově polymorfní. Typová kontrola probíhá nejprve na argumentech funkce.
Při porovnávání typů argumentů je postupováno po jednotlivých argumentech. Pokud funkce pro daný
argument očekává objekt konkrétního typu, je pouze porovnán typ argumentu s požadovaným typem.
Pokud však funkce pro daný argument neočekává konkrétní typ, můžou nastat dva případy. První případ
nastane, narazíme-li na generický typ $\alpha_{i}$\footnote{V kontextu jazyka TIL-Script zde myslíme typ
  \lstinline{Any}. TIL konvence je zde využita z důvodu úspornosti a jednodušší
  indexace} s indexem $i$ poprvé v kontextu aplikace funkce. V takovém případě si překladač uloží
k indexu $i$ typ dodaného argumentu, k žádnému porovnání typů však nedochází -- nemáme co porovnat.
Druhý případ poté představuje situaci, kdy narazíme na generický typ $\alpha_{i}$, ale generickému typu
$\alpha_{i}$ jsme již přiřadili konkrétní typ v kontextu současné aplikace. Tehdy již dojde k porovnání
očekávaného typu s typem dodaným. Po úspěšné aplikaci funkce je ještě zkontrolován typ objektu, jež
funkce vrátila, aby překladač zajistil, že funkce vrátila objekt správného typu.

Při porovnávání jednotlivých typů jsou nejprve generické typy přepsány na typy konkrétní a typové
aliasy jsou rekurzivně expandovány, dokud nezískáme původní typ, na který se alias odkazuje.
Atomické typy následně stačí porovnat podle názvu. Molekulární typy (v TIL funkce, v jazyce
TIL-Script navíc seznamy, n-tice a struktury), jsou porovnávány podle typů, z nichž se skládají.
Struktury jsou navíc porovnávány podle názvu struktury i jejich atributů (viz dřívější odstavec této
sekce). Pokud se dva molekulární typy skládají z různého počtu typů, k porovnávání jednotlivých typů
samozřejmě nedochází.

\subsubsection{Mechanismus zásobníku}

Mechanismus sdíleného zásobníku (\textit{callstack}) byl nastíněn v oddílu
\peteref{interpretation-of-constructions}, zde se mu však budeme věnovat o trochu podrobněji.
Pochopení tohoto mechanismu je navíc potřeba k pochopení implementace uzávěrů a uzávěrem
konstruovaných funkcí.

Kromě JVM zásobníku si interpret udržuje také vlastní zásobník. Vlastní zásobník je však díky
rekurzivní implementace aplikace funkcí svázán se zásobníkem platformy Java. Jednotlivé rámce
zásobníku jsou využívány k ukládání proměnných. Dále pak má každý rámec nanejvýš jeden rodičovský
rámec. Při provádění proměnné překladač zkontroluje nejprve rámec na vrcholu zásobníku. Pokud daný
rámec neobsahuje požadovanou proměnnou, překladač rekurzivně prohledává rodičovský
rámec. Pokud rámec žádného rodiče nemá a proměnná nebyla nalezena, program končí chybou.

První rámec je vytvořen při spuštění skriptu. Na tomto rámci jsou ukládány proměnné definované
na nejvyšší úrovni programu -- proměnné, které budeme využívat jako volné proměnné v~konstrukcích.
Tento rámec nemá žádného rodiče.

Nový rámec zásobníku je vytvořen vždy při aplikaci funkce. Na tento rámec jsou umístěny
všechny $\lambda$-vázané proměnné -- argumenty funkce. Rodičem rámce pojmenované funkce je vždy rámec
na začátku zásobníku, tedy rámec reprezentující globální stav.

Pokud však funkci konstruujeme pomocí uzávěru, situace se komplikuje. Takové funkce mají přístup
nejen k vlastním argumentům a proměnným definovaným na nejvyšší úrovni v programu, ale také
k $\lambda$-vázaným argumentům funkce, v níž byl uzávěr proveden a funkce zkonstruována. V~takovém
případě je k funkci konstruované uzávěrem uložen také rámec, na kterém byla daná funkce vytvořena.
Tento rámec poté při aplikaci funkce vytvořené uzávěrem poslouží právě jako rodičovský rámec.
Nejnižší rámec v zásobníku je nastaven jako rodičovský pouze pokud uzávěr nebyl proveden ve~funkci,
ale na nejvyšší úrovni v programu.

Pro znázornění si představme následující konstrukci. Konstrukce konstruuje funkci následníka.

\begin{lstlisting}[caption={Funkce následníka pomocí vnořených uzávěrů}]
[[\x: Int -> (Int Int) [\y: Int -> Int ['+ x y]]] '1]
\end{lstlisting}

Funkci následníka získáme například aplikací Sch{\"o}nfinkelovy redukce (\textit{currying})
na~funkci sčítání, a následnou aplikací získané funkce
na~argument $1$.\footnote{Existují samozřejmě také jednodušší způsoby, jak v jazyce TIL-Script
  vytvořit funkci následníka. Tento příklad byl zvolen pro svou jednoduchost.}
Operace sčítání je na celých číslech totální funkcí, proto tuto redukci můžeme aplikovat.

\begin{lstlisting}[caption={Vnější uzávěr}]
[\x: Int -> (Int Int) [\y: Int -> Int ['+ x y]]]
\end{lstlisting}

Volná proměnná \lstinline{x} je konstituentem vnitřního uzávěru. Zde chceme, aby proměnná
\lstinline{x} konstruovala hodnotu \lstinline{1/Int}.

\begin{lstlisting}[caption={Vnitřní uzávěr}]
[\y: Int -> Int ['+ x y]]
\end{lstlisting}

Během konstruování funkce následníka nejprve provedeme vnější uzávěr. Tento uzávěr zkonstruuje
unární funkci, jejímž oborem hodnot jsou unární funkce typu \lstinline{(Int Int)}. Aplikací této
funkce na argument \lstinline{1} získáme funkci následníka. Aby volná proměnná \lstinline{x}
korektně konstruovala hodnotu \lstinline{1}, musíme funkci následníka jako rodičovský rámec
zásobníku nastavit právě rámec, na kterém byla daná funkce vytvořena, neboť právě tento rámec
ukládá proměnnou \lstinline{x} a její hodnotu.

Po aplikaci funkce je rámec odstraněn ze zásobníku. Pokud na rámec neodkazuje již žádný ukazatel,
může být rámec smazán garbage collectorem. Pokud však na konkrétní rámec odkazuje funkce, pro niž
je tento rámec rodičovský, rámec bude udržován v paměti společně s danou funkcí, dokud to bude
potřeba.

\subsubsection{Nezávislost knihoven na překladači}

Projekt je koncipován tak, aby byly TIL-Script knihovny nezávislé na překladači, který uživatel
použije. Implementovaný interpret je plně funkční, díky časovým omezením ovšem překladači chybí
některé nutné prvky, jako třeba optimalizace koncového volání, jež je ve funkcionálních
jazycích nezbytná, či překlad do bytekódu umožňující efektivnější překlad. V budoucnu se může stát,
že bude potřeba nahradit současný překladač jinou implementací. V takovém případě ovšem není
žádoucí, aby nastala potřeba přepsat nebo upravit také všechny již existující TIL-Script knihovny,
standardní knihovnu, apod. Pro implementaci TIL-Script knihovny je však potřeba, aby např.
TIL-Script funkce implementované v Javě měly určitý přístup k překladači, nebo alespoň kontextu,
ve~kterém jsou volány. Jinak by tyto funkce nemohly přistupovat k proměnným, k jiným funkcím, apod.

Za účelem odstranění závislosti na konkrétním překladači definuje knihovna \lstinline{common}
rozhraní \lstinline{InterpreterInterface}. Toto rozhraní specifikuje základní funkce, které
překladač jazyka TIL-Script musí implementovat. Při volání TIL-Script funkcí definovaných pomocí
Java objektů je danému objektu předána instance překladače pomocí rozhraní
\lstinline{InterpreterInterface}.

Tento princip je v softwarovém inženýrství velmi známý, je však nutné, aby na modularitu systému
bylo myšleno již od počátku a aby byl systém dobře zdokumentován. Tato práce umožňuje, aby bylo
v~budoucnu možno vytvořit drop-in náhradu za současný překladač bez jakékoliv úpravy existujícího
kódu, a následně nový překladač využívat s již existujícími knihovnami.

\endinput
